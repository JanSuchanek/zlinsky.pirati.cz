---
layout: blog
category: CLANKY
title: 'Čtvrteční hlášení od kormidel - Jaromír Slezák'
date: 2019-08-22T07:00:00.032Z
author: Jaromír Horký
authorId: jaromir.horky
image: /assets/img/posts/jaromir1.png   
tags: 'zlinsky-kraj jaromir-slezak vizovice rozhovor'
---

Čtvrteční hlášení od kormidel. Tak se jmenuje seriál rozhovorů s našimi zastupiteli v celém Zlínském kraji.

*Dnes jsme vyzpovídali zastupitele Vizovic, Jaromír Slezáka.* 

**Jaromíre, pověz nám něco o sobě.**

Je mi 31 let a jsem rodilý Vizovjan z Korábu-ulice. Vystudoval jsem soukromou střední školu pedagogickou a sociální ve Zlíně. Po škole jsem pracoval jako obchodní zástupce pro firmu CTW toys a prodával jsem hračky. Aktuálně pracuji jako disponent zahraniční kamionové dopravy. Mezi mé koníčky patří procházky po nádherných vizovických vrších, jízda na kole a cestování, které bylo vždy mým snem. I proto jsem se rozhodl jet s kamarády z Vizovic na Nový Zéland. Na Zélandu se mi zalíbilo natolik, že jsem tam zůstal 3 roky a potkal jsem tam i svoji manželku Marii, která pochází z Chile. Pak jsme se odtud přestěhovali a žili v Chile. Díky cestování jsem navštívil hodně zajímavých míst a poznal spoustu lidí z celého světa, díky čemuž můžu porovnat rozdíly v kulturách, zvycích a politických systémech na různých kontinentech. Když jsem se vrátil zpět domů po několika letech, zjistil jsem, že se toho moc nezměnilo a ve vedení města máme stále stejné lidi, některé skoro 20 let. Poté co jsem viděl, jak to funguje v jiných zemích, tak vím, že můžeme věci dělat jinak a změnit věci k lepšímu. Z toho důvodu jsem se stal Pirátem a dal dohromady tým mladých vizovjanů, jimž věřím a se kterými chceme úřad bez bariér, který bude maximálně vstřícný a otevřený všem občanům v našem krásném městě. Kromě zastupitele jsem také členem kontrolního výboru.

![Jaromír Slezák](https://zlinsky.pirati.cz/assets/img/posts/jaromir2.png)

**Jak se ti žije ve Vizovicích?**

Vizovice jsou mým domovem a neměnil bych. Na městě se mi líbí, že je rozprostřeno v údolí vizovických vrchů. Tyhle zalesněné kopečky mě vždycky fascinovali. Žijí zde velmi přátelští a pracovití lidé. Naše město má bohatou historii, která sahá až do 13. století. Uprostřed města se nachází nádherný zámek, ke němuž patří krásná zámecká zahrada-anglický a francouzský park se sochařskou výzdobou s rybníčkem uprostřed, kam rád chodím s dětmi na procházky. Konají se u nás každý rok dvě velmi oblíbené akce Masters of rock a Trnkobraní. Máme nově opravený kulturní dům, ale přijde mi, že je málo využívaný. Chybí mi u nás více dětských hřišť. Jako největší nedostatek považuji 12 let zavřené koupaliště a zchátralý areál sokolovny. Vizovice jsou ideálním místem pro rodiny s dětmi. Budoucnost našeho města je v rukou nás všech, kteří se zde rozhodli žít.

**Změnil se Tvůj život potom, co jsi se stal zastupitelem. Jak tě vnímají lidé?**

Pro mě jako začínajícího zastupitele je to velká zkušenost, velký příliv informací a také velká změna, která mě však baví a jsem za ni vděčný. Ubralo mi to volného času, ale beru to jako součást práce zastupitele a vážím si důvěry od lidí. Jsem zastáncem mladých lidí v politice, protože si myslím, že můžou přinést nové nápady a svěží vítr. Když jsem se stal zastupitelem, tak jsem změnil názor na fungování města, protože jsem pochopil, jak je složité dotáhnout do úspěšného konce nějaký projekt. Mrzí mě, že na to, jak jsme malé město, tak se u nás hodně politikaří místo toho, abychom se snažili najít společnou vizi a plány pro budoucnost našeho města. I proto se snažím dělat práci konstruktivní opozice, rád se potkávám s občany Vizovic a Chrastěšova, naslouchám jim a oni se na mě obracejí s věcmi, které je trápí a co by chtěli zlepšit. Jsem normální ogar z Vizovic a na nic si nehraji, spousta lidí mě obdivuje, že jsem do toho šel a je taky hodně lidí, kterým je to trnem v oku a kteří by nejraději zakonzervovali současný stav radnice a města.

![Jaromír Slezák](https://zlinsky.pirati.cz/assets/img/posts/jaromir3.png)

**Na čem zrovna pracuješ v zastupitelstvu? Co se u vás už povedlo dotáhnout do konce?**

Jsem přesvědčen, že politika má být transparentní a otevřená. Jako opoziční zastupitel se to snažím realizovat a jako člen kontrolního výboru hlídat. Kontroluji projekty města a velice mě mrzela odmítnutá dotace na kulturní dům z EU, bohužel již za minulého vedení města. Město by se mělo obecně více a lépe zaměřovat na čerpání dotací z Unie. Nebo když jsem zjistil, že skoro rok po převzetí akce na výměnu části veřejného osvětlení, tak některé lampy ani nesvítily. Poctivě chodím na všechny zastupitelstva, studuji materiály a snažím se přicházet s návrhy řešení. Jako svůj největší cíl si momentálně kladu přesvědčit kolegy na vytvoření strategického plánu investic města, aby se neustále neřešili pouze havarijní situace a rozvoj města měl nějaký konkrétní plán do budoucna. Dále nás čeká velmi důležité rozhodování ohledně rozšíření kapacit mateřské školy. Byl bych také rád, když by se nám konečně podařilo najít řešení ohledně nového koupaliště na které již existuje projekt. Avšak pro něj není dostatečná politická vůle a lidem se místo toho lže. Jako prioritu beru také, aby město začalo řešit vodovod na Chrastěšov a vyjednalo zvýšení poplatků za akci Masters of rock, protože za stávajících podmínek je to pro město evidentně nevýhodné.

**Co bys na závěr vzkázal všem našim voličům a občanům?**

Přál bych si, aby se lidé dívali na svět pozitivně nebo aspoň na naši krásnou zemi. Spoustu lidí si neuvědomuje, jak se tady máme dobře. Jsme 10. nejbezpečnější země na světě, máme špičkové zdravotnictví, dobré školství, sociální systém a spoustu dalších věcí. Byl bych rád, kdyby se lidé více zajímali o místa, kde žijí a aktivně se zapojili do dění. Obraceli se na své zástupce ve městě a kontrolovali jejich práci. I když si to spoustu lidí neuvědomuje, politika ovlivňuje život každého z nás. Chtěl bych lidem poděkovat za jejich podporu a důvěru, jsme tady pro vás, kdykoliv se na nás můžete obrátit. Jsme na zastupitelstvu pouze dva za Piráty, ale věřím, že jsme začátek pozitivní změny. Jsme tady pro všechny lidi, mladší i starší. Přišli jsme věci změnit, půjde to pomalu, ale věřím, že s vaší pomocí to zvládneme.

![Jaromír Slezák](https://zlinsky.pirati.cz/assets/img/posts/jaromir4.png)

---
